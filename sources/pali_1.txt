afwijkingen: in regel 140 een ȏ
regel 164, 207 230 239 ȇ

Dhammapada 
----------
1. Yamakavagga
1 manopubbaṅgamā dhammā manoseṭṭhā manomayā, 
manasā ce paduṭṭhena bhāsatī vā karoti vā 
tato naṃ dukkham anveti cakkaṃ va vahato padaṃ. 

2 manopubbaṅgamā dhammā manoseṭṭhā manomayā,
manasā ce pasannena bhāsatī vā karoti vā
tato naṃ sukham anveti chāyā va anapāyinī.

3 "akkocchi maṃ avadhi maṃ ajini maṃ ahāsi me",
ye taṃ upanayihanti veraṃ tesaṃ na sammati.

4 "akkocchi maṃ avadhi maṃ ajini maṃ ahāsi me",
ye taṃ na upanayhanti veraṃ tes' ūpasammati.

5 na hi verena verāni sammant' idha kudācanaṃ
averena ca sammanti, esa dhammo sanantano.

6 pare ca na vijānanti: "mayam ettha yamāmase",
ye ca tattha vijānanti tato sammanti medhagā.

7 subhānupassiṃ viharantaṃ indriyesu asaṃvutaṃ
bhojanamhi cāmattaññuṃ kusītaṃ hīnavīriyaṃ
taṃ ve pasahatī Māro vāto rukkhaṃ va dubbalaṃ.

8 asubhānupassiṃ viharantaṃ indriyesu susaṃvutaṃ
bhojanamhi ca mattaññuṃ saddhaṃ āraddhavīriyaṃ
taṃ [ve] na-ppasahatī Māro vāto selaṃ va pabbataṃ.

9 anikkasāvo kāsāvaṃ yo vatthaṃ paridahessati
apeto damasaccena na so kāsāvaṃ arhati.

10 yo ca vantakasāv' assa sīlesu susamāhito
upeto damasaccena sa ve kāsāvam arhati.

11 asāre sāramatino sāre cāsāradassino
te sāraṃ nādhigacchanti micchāsaṃkappagocarā.

12 sārañ ca sārato ñatvā asārañ ca asārato
te sāraṃ adhigacchanti sammāsaṃkappagocarā.

13 yathā agāraṃ ducchannaṃ vuṭṭhi samativijjhati
evaṃ abhāvitaṃ cittaṃ rāgo samativijjhati.

14 yathā agāraṃ succhannaṃ vuṭṭhi na samativijjhati
evaṃ subhāvitaṃ cittaṃ rāgo na samativijjhati.

15 idha socati pecca socati pāpakārī ubhayattha socati,
so socati so vihaññati disvā kammakiliṭṭham attano.

16 idha modati pecca modati katapuñño ubhayattha modati,
so modati so pamodati disvā kammavisuddhim attano.

17 idha tappati pecca tappati pāpakārī ubhayattha tappati,
"pāpaṃ me katan" ti tappati. bhiyyo tappati duggatiṃ gato.

18 idha nandati pecca nandati katapuñño, ubhayattha nandati,
"puññam me katan" ti nandati. bhiyyo nandati suggatiṃ gato.

19 bahum pi ce sahitam bhāsamāno na takkaro hoti naro pamatto
gopo va gāvo gaṇayam paresaṃ na bhāgavā sāmaññassa hoti.

20 appam pi ce sahitam bhāsamāno dhammassa hoti anudhammacārī
rāgañ ca dosañ ca pahāya mohaṃ sammappajāno suvimuttacitto
anupādiyāno idha vā huraṃ vā sa bhāgavā sāmaññassa hoti.

Yamakavaggo paṭhamo



2. Appamādavagga
21 appamādo amatapadaṃ pamādo maccuno padaṃ,
appamattā na mīyanti ye pamattā yathā matā.

22 etaṃ visesato ñatvā appamādamhi paṇḍitā
appamāde pamodanti aryānaṃ gocare ratā.

23 te jhāyino sātatikā niccaṃ daḷhaparakkamā
phusanti dhīrā nibbānaṃ yogakkhemaṃ anuttaraṃ.

24 uṭṭhānavato satīmato sucikammassa nisammakārino
saññatassa ca dhammajīvino appamattassa yaso 'bhivaḍḍhati.

25 uṭṭhānen' appamādena saññamena damena ca
dīpaṃ kayrātha medhāvī yaṃ ogho nābhikīrati.

26 pamādam anuyuñjanti bālā dummedhino janā
appamādañ ca medhāvī dhanaṃ seṭṭhaṃ va rakkhati.

27 mā pamādam anuyuñjetha mā kāmaratisanthavaṃ,
appamatto hi jhāyanto pappoti vipulaṃ sukhaṃ.

28 pamādam appamādena yadā nudati paṇḍito
paññāpāsādam āruyha asoko sokiniṃ pajaṃ
pabbataṭṭho va bhummaṭṭhe dhīro bāle avekkhati.

29 appamatto pamattesu suttesu bahujāgaro
abalassaṃ va sīghasso hitvā yāti sumedhaso.

30 appamādena Maghavā devānaṃ seṭṭhataṃ gato,
appamādaṃ pasaṃsanti pamādo garhito sadā.

31 appamādarato bhikkhu pamāde bhayadassivā
saññojanaṃ aṇuṃthūlaṃ ḍahaṃ aggīva gacchati.

32 appamādarato bhikkhu pamāde bhayadassivā
abhabbo parihānāya nibbānass'eva santike.

Appamādavaggo dutiyo



3. Cittavagga
33 phandanaṃ capalaṃ cittaṃ 
dūrakkhaṃ dunnivārayaṃ
ujuṃ karoti medhāvī usukāro va tejanaṃ.

34 vārijo va thale khitto okamokata ubbhato
pariphandat' idaṃ cittaṃ Māradheyyaṃ pahātave.

35 dunniggahassa lahuno yatthakāmanipātino
cittassa damatho sādhu, cittaṃ dantaṃ sukhāvahaṃ.

36 sududdasaṃ sunipuṇaṃ yatthakāmanipātinaṃ
cittaṃ rakkhetha medhāvī, cittaṃ guttaṃ sukhāvahaṃ.

37 dūraṅgamaṃ ekacaraṃ asarīraṃ guhāsayaṃ
ye cittaṃ saññamessanti mokkhanti Mārabhandhanā.

38 anavaṭṭhitacittassa saddhammaṃ avijānato
pariplavapasādassa paññā na paripūrati.

39 anavassutacittassa ananvāhatacetaso
puññapāpapahīnassa n' atthi jāgarato bhayaṃ.

40 kumbhūpamaṃ kāyam imaṃ viditvā 
nagarūpamaṃ cittam idaṃ ṭhapetvā
yojetha Māraṃ paññāvudhena 
jitañ ca rakkhe anivesano siyā.

41 aciraṃ vat' ayaṃ kāyo paṭhaviṃ adhisessati
chuddho apetaviññāṇo niratthaṃ va kaliṅgaraṃ.

42 diso disaṃ yan taṃ kayrā verīvā pana verinaṃ -
micchāpaṇihitaṃ cittaṃ pāpiyo naṃ tato kare.

43 na taṃ mātā pitā kayrā aññe vāpi ca ñātakā -
sammāpaṇihitaṃ cittaṃ seyyaso naṃ tato kare.

Cittavaggo tatiyo



4. Pupphavagga
44 ko imaṃ paṭhaviṃ vijessati 
Yamalokañ ca imaṃ sadevakaṃ?
ko dhammapadaṃ sudesitaṃ 
kusalo puppham iva-ppacessati?

45 sekho paṭhaviṃ vijessati 
Yamalokañ ca imaṃ sadevakaṃ.
sekho dhammapadaṃ sudesitaṃ 
kusalo puppham iva-ppacessati.

46 pheṇūpamaṃ kāyam imaṃ viditvā 
marīcidhammaṃ abhisambudhāno
chetvāna Mārassa papupphakāni 
adassanaṃ Maccurājassa gacche.

47 pupphān' eva pacinantaṃ vyāsattamanasaṃ naraṃ
suttaṃ gāmaṃ mahogho va Maccu ādāya gacchati.

48 pupphān' eva pacinantaṃ vyāsattamanasaṃ naraṃ
atittaṃ yeva kāmesu Antako kurute vasaṃ.

49 yathāpi bhamaro pupphaṃ 
vaṇṇagandhaṃ aheṭhayaṃ
paleti rasam ādāya 
evaṃ gāme munī care.

50 na paresaṃ vilomāni, na paresaṃ katākataṃ
attano va avekkheyya katāni akatāni ca.

51 yathāpi ruciraṃ pupphaṃ vaṇṇavantaṃ agandhakaṃ
evaṃ subhāsitā vācā aphalā hot' akubbato.

52 yathāpi ruciraṃ pupphaṃ vaṇṇavantaṃ sagandhakaṃ
evaṃ subhāsitā vācā saphalā hoti kubbato.

53 yathāpi puppharāsimhā kayrā mālāguṇe bahū
evaṃ jātena maccena kattabbaṃ kusalaṃ bahuṃ.

54 na pupphagandho paṭivātam eti
na candanaṃ tagaramallikā vā
satañ ca gandho paṭivātam eti 
sabbā disā sappuriso pavāti.

55 candanaṃ tagaraṃ vāpi uppalaṃ atha vassikī
etesaṃ gandhajātānaṃ sīlagandho anuttaro.

56 appamatto ayaṃ gandho y'āyaṃ tagaracandanī
yo ca sīlavataṃ gandho vāti devesu uttamo.

57 tesaṃ sampannasīlānaṃ appamādavihārinaṃ
sammadaññāvimuttānaṃ Māro maggaṃ na vindati.

58 yathā saṃkāradhānasmiṃ ujjhitasmiṃ mahāpathe
padumaṃ tattha jāyetha sucigandhaṃ manoramaṃ,

59 evaṃ saṃkārabhūtesu andhabhūte puthujjane
atirocati paññāya sammāsambuddhasāvako.

pupphavaggo catuttho



5. Bālavagga
60 dīghā jāgarato rattī dīghaṃ santassa yojanaṃ
dīgho bālānaṃ saṃsāro saddhammaṃ avijānataṃ.

61 carañ ce nādhigaccheyya seyyaṃ sadisam attano
ekacariyaṃ daḷhaṃ kayrā n' atthi bāle sahāyatā.

62 "puttā m' atthi dhanaṃ m' atthi" iti bālo vihaññati
attā hi attano n' atthi kuto puttā kuto dhanaṃ.

63 yo bālo maññatī balyaṃ paṇḍito vāpi tena so,
bālo ca paṇḍitamānī sa ve bālo ti vuccati.

64 yāvajīvam pi ce bālo paṇḍitaṃ payrupāsati
na so dhammaṃ vijānāti dabbī sūparasaṃ yathā.

65 muhuttam api ce viññū paṇḍitaṃ payrupāsati
khippaṃ dhammaṃ vijānāti jivhā sūparasaṃ yathā.

66 caranti bālā dummedhā amittenȇva attanā
karontā pāpakaṃ kammaṃ yaṃ hoti kaṭukapphalaṃ.

67 na taṃ kammaṃ kataṃ sādhu yaṃ katvā anutappati
yassa assumukho rodaṃ vipākaṃ paṭisevati.

68 tañ ca kammaṃ kataṃ sādhu yaṃ katvā nānutappati
yassa patīto sumano vipākaṃ paṭisevati.

69 mādhuvā maññatī bālo yāva pāpaṃ na paccati
yadā ca paccatī pāpaṃ atha [bālo] dukkhaṃ nigacchati.

70 māse māse kusaggena bālo bhuñjetha bhojanaṃ
na so saṃkhatadhammānaṃ kalaṃ nāgghati soḷasiṃ.

71 na hi pāpaṃ kataṃ kammaṃ sajju khīraṃ va mucchati
ḍahantam bālam anveti bhasmācchanno va pāvako.

72 yāvad eva anatthāya ñattaṃ bālassa jāyati
hanti bālassa sukkaṃsaṃ muddham assa vipātayaṃ.

73 asataṃ bhāvan' iccheyya purekkhārañ ca bhikkhusu
āvāsesu ca issariyaṃ pūjā parakulesu ca.

74 "mam' eva kata maññantu gihī pabbajitā ubho,
mam' evātivasā assu kiccākiccesu kismici",
iti bālassa saṃkappo, icchā māno ca vaḍḍhati.

75 aññā hi lābhūpanisā aññā nibbānagāminī,
evam etaṃ abhiññāya bhikkhu Buddhassa sāvako
sakkāraṃ nābhinandeyya vivekam anubrūhaye.


6. Paṇḍitavagga
76 nidhīnaṃ va pavattāraṃ yaṃ passe vajjadassinaṃ
niggayhavādiṃ medhāviṃ tādisaṃ paṇḍitaṃ bhaje,
tādisaṃ bhajamānassa seyyo hoti na pāpiyo

77 ovadeyyānusāseyya asabbhā ca nivāraye,
sataṃ hi so piyo hoti asataṃ hoti appiyo.

78 na bhaje pāpake mitte na bhaje purisādhame,
bhajetha mitte kalyāṇe bhajetha purisuttame.

79 dhammapītī sukhaṃ seti vipasannena cetasā,
aryappavedite dhamme sadā ramati paṇḍito.

80 udakaṃ hi nayanti nettikā 
usukārā namayanti tejanaṃ 
dāruṃ namayanti tacchakā 
attānaṃ damayanti paṇḍitā.

81 selo yathā ekaghano vātena na samīrati 
evaṃ nindāpasaṃsāsu na samiñjanti paṇḍitā. 

82 yathāpi rhado gambhīro vippasanno anāvilo 
evaṃ dhammāni sutvāna vippasīdanti paṇḍitā. 

83 sabbattha ve sappurisā vajanti, 
na kāmakāmā lapayanti santo, 
sukhena phuṭṭhā athavā dukhena 
n' uccāvacaṃ paṇḍitā dassayanti. 

84 na attahetu na parassahetu 
na puttam icche na dhanaṃ na raṭṭhaṃ 
n' iccheyy' adhammena samiddhim attano 
sa sīlavā paññavā dhammiko siyā. 

85 appakā te manussesu ye janā pāragāmino, 
athāyaṃ itarā pajā tīram evānudhāvati. 

86 ye ca kho sammadakkhāte dhamme dhammānuvattino 
te janā pāram essanti, Maccudheyyaṃ suduttaraṃ. 

87 kaṇhaṃ dhammaṃ vippahāya 
sukkaṃ bhāvetha paṇḍito, 
okā anokaṃ āgamma 
viveke yattha dūramaṃ. 

88 tatrābhiratim iccheyya, hitvā kāme akiñcano 
pariyodapeyya attānaṃ cittaklesehi paṇḍito. 

89 yesaṃ sambodhiaṅgesu sammā cittaṃ subhāvitaṃ 
ādānapaṭinissagge anupādāya ye ratā 
khīṇāsavā jutīmanto te loke parinibbutā. 

Paṇḍitavaggo chaṭṭho


7. Arahantavagga

90 gataddhino visokassa vippamuttassa sabbadhi 
sabbaganthappahīnassa pariḷāho na vijjati. 

91 uyyuñjanti satīmanto na nikete ramanti te 
haṃsā va pallalam hitvā okamokaṃ jahanti te. 

92 yesaṃ sannicayo n' atthi ye pariññātabhojanā 
suññato animitto ca vimokho yesaṃ gocaro 
ākāse va sakuntānaṃ gati tesaṃ durannayā. 

93 yassāsavā parikkhīṇā āhāre ca anissito 
suññato animitto ca vimokho yassa gocaro 
ākāse va sakuntānaṃ padaṃ tassa durannayaṃ. 

94 yass' indriyāni samathaṃ gatāni 
assā yathā sārathinā sudantā 
pahīnamānassa anāsavassa 
devāpi tassa pihayanti tādino. 

95 paṭhavīsamo no virujjhati 
indakhīlūpamo tādi subbato 
rahado va apetakaddamo 
saṃsārā na bhavanti tādino. 

96 santaṃ tassa manaṃ hoti santā vācā ca kamma ca 
sammadaññāvimuttassa upasantassa tādino. 

97 assaddho akataññū ca sandhicchedo ca yo naro 
hatāvakāso vantāso sa ve uttamaporiso. 

98 gāme vā yadivāraññe ninne vā yadivā thale 
yatth' arahanto viharanti taṃ bhūmiṃrāmaṇeyyakaṃ. 

99 ramaṇīyān' araññāni, yattha na ramatī jano 
vītarāgā ramissanti, na te kāmagavesino. 

Arahantavaggo sattamo

8. Sahassavagga

100 sahassam api ce vācā anatthapadasaṃhitā 
ekam atthapadaṃ seyyo yaṃ sutvā upasammati. 

101 sahassam api ce gāthā anatthapadasaṃhitā 
ekaṃ gāthāpadaṃ seyyo yaṃ sutvā upasammati. 

102 yo ca gāthā sataṃ bhāse anatthapadasaṃhitā 
ekaṃ dhammapadaṃ seyyo yaṃ sutvā upasammati. 

103 yo sahassaṃ sahassena saṅgāme mānuse jine 
ekañ ca jeyya-m-attānaṃ sa ve saṅgāmajuttamo. 

104 attā have jitaṃ seyyo yā c' āyaṃ itarā pajā, 
attadantassa posassa niccaṃ saññatacārino. 

105 n' eva devo na gandhabbo na Māro saha Brahmunā 
jitaṃ apajitaṃ kayrā tathārūpassa jantuno. 

106 māse māse sahassena yo yajetha sataṃsamaṃ 
ekañ ca bhāvitattānaṃ muhuttam api pūjaye -
sā yeva pūjanā seyyo yañ ce vassasataṃ hutaṃ. 

107 yo ca vassasataṃ jantu aggiṃ paricare vane 
ekañ ca bhāvitattānaṃ muhuttam api pūjaye -
sā yeva pūjanā seyyo yañ ce vassasataṃ hutaṃ. 

108 yaṃ kiñci yiṭṭhañ ca hutañ ca loke 
saṃvaccharaṃ yajetha puññapekho 
sabbam pi taṃ na catubhāgam eti, -
abhivādanā ujjugatesu seyyo. 

109 abhivādanasīlissa niccaṃ vaddhāpacāyino 
cattāro dhammā vaḍḍhanti: āyu vaṇṇo sukhaṃ balaṃ. 

110 yo ca vassasataṃ jīve dussīlo asamāhito -
ekāhaṃ jīvitaṃ seyyo sīlavantassa jhāyino. 

111 yo ca vassasataṃ jīve duppañño asamāhito 
ekāhaṃ jīvitaṃ seyyo paññāvantassa jhāyino. 

112 yo ca vassasataṃ jīve kusīto hīnavīriyo 
ekāhaṃ jīvitaṃ seyyo vīryam ārabhato daḷhaṃ. 

113 yo ca vassasataṃ jīve apassaṃ udayavyayaṃ 
ekāhaṃ jīvitaṃ seyyo passato udayavyayaṃ. 

114 yo ca vassasataṃ jīve apassaṃ amataṃ padaṃ 
ekāhaṃ jīvitaṃ seyyo passato amataṃ padaṃ. 

115 yo ca vassasataṃ jīve apassaṃ dhammam uttamaṃ 
ekāhaṃ jīvitaṃ seyyo passato dhammaṃ uttamam. 

Sahassavaggo aṭṭhamo


9. Pāpavagga
116 abhittharetha kalyāṇe pāpā cittaṃ nivāraye, 
dandhaṃ hi karoto puññaṃ pāpasmiṃ ramatī mano. 

117 pāpañ ce pūriso kayrā na taṃ kayrā punappunaṃ, 
na tamhi chandaṃ kayrātha, dukkho pāpassa uccayo. 

118 puññañ ce pūriso kayrā kayrāth' enaṃ punappunaṃ, 
tamhi chandaṃ kayirātha, sukho puññassa uccayo. 

119 pāpo pi passatī bhadraṃ yāva pāpaṃ na paccati, 
yadā ca paccatī pāpaṃ atha [pāpo] pāpāni passati. 

120 bhadro pi passatī pāpaṃ 
yāva bhadraṃ na paccati, 
yadā ca paccatī bhadraṃ 
atha [bhadro] bhadrāni passati. 

121 māppamaññetha pāpassa "na man taṃ āgamissati". 
udabindunipātena udakumbho pi pūrati. 
bālo pūrati pāpassa thokathokam pi ācinaṃ. 

122 māppamaññetha puññassa "na man taṃ āgamissati", 
udabindunipātena udakumbho pi pūrati, 
dhīro pūrati puññassa thokathokam pi ācinaṃ. 

123 vāṇijo va bhayaṃ maggaṃ appasattho mahaddhano 
visaṃ jīvitukāmo va pāpāni parivajjaye. 

124 pāṇimhi ce vaṇo nāssa hareyya pāṇinā visaṃ, 
nābbaṇaṃ visam anveti, n' atthi pāpaṃ akubbato. 

125 yo appaduṭṭhassa narassa dussati 
suddhassa posassa anaṅgaṇassa 
tam eva bālaṃ paṭieti pāpaṃ 
sukhumo rajo paṭivātaṃ va khitto.

126 gabbham ek' upapajjanti nirayaṃ pāpakammino, 
saggaṃ sugatino yanti parinibbant' anāsavā. 

127 na antalikkhe na samuddamajjhe 
na pabbatānaṃ vivaraṃ pavissa 
na vijjatī so jagatippadeso 
yatthaṭṭhito muñceyya pāpakammā. 

128 na antalikkhe na samuddamajjhe 
na pabbatānaṃ vivaraṃ pavissa 
na vijjatī so jagatippadeso 
yatthaṭṭhitaṃ na-ppasahetha maccu. 

Pāpavaggo navamo


10. Daṇḍavagga
129 sabbe tasanti daṇḍassa sabbe bhāyanti maccuno, 
attānaṃ upamaṃ katvā na haneyya na ghātaye. 

130 sabbe tasanti daṇḍassa sabbesaṃ jīvitaṃ piyaṃ, 
attānaṃ upamaṃ katvā na haneyya na ghātaye. 

131 sukhakāmāni bhūtāni yo daṇḍena vihiṃsati 
attano sukham esāno pecca na labhate sukhaṃ. 

132 sukhakāmāni bhūtāni yo daṇḍena na hiṃsati 
attano sukham esāno pecca so labhate sukhaṃ. 

133 mā voca pharusaṃ kañci vuttā paṭivadeyyu taṃ, 
dukkhā hi sārambhakathā paṭidaṇḍā phuseyyu taṃ. 

134 sace nȇresi attānaṃ kaṃso upahato yathā 
esa patto si nibbānaṃ sārambho te na vijjati. 

135 yathā daṇḍena gopālo gāvo pāceti gocaraṃ 
evaṃ jarā ca maccu ca āyuṃ pācenti pāṇinaṃ. 

136 atha pāpāni kammāni karaṃ bālo na bujjhati, 
sehi kammehi dummedho aggidaḍḍho va tappati. 

137 yo daṇḍena adaṇḍesu appaduṭṭhesu dussati 
dasann' aññataraṃ ṭhānaṃ khippam eva nigacchati. 

138 vedanaṃ pharusaṃ jāniṃ sarīrassa ca bhedanaṃ 
garukaṃ vāpi ābādhaṃ cittakkhepaṃ va pāpuṇe. 

139 rājato vā upassaggaṃ abbhakkhānaṃ va dāruṇaṃ 
parikkhayaṃ va ñātīnaṃ bhogānaṃ va pabhaṅguṇaṃ. 

140 athavāssa agārāni aggī ḍahati pāvako, 
kāyassa bhedā duppañño nirayaṃ sȏpapajjati. 

141 na naggacaryā na jaṭā na paṃkā 
nānāsakā thaṇḍilasāyikā vā 
rajovajall' ukkuṭikappadhānaṃ 
sodhenti maccaṃ avitiṇṇakaṃkhaṃ. 

142 alaṃkato ce pi samaṃ careyya 
santo danto niyato brahmacārī 
sabbesu bhūtesu nidhāya daṇḍaṃ 
so brāhmaṇo so samaṇo sa bhikkhu. 

143a hirīnisedho puriso koci lokasmi vijjati 
yo nindaṃ appabodhati asso bhadro kasām iva. 

143b asso yathā bhadro kasāniviṭṭho 
ātāpino saṃvegino bhavātha. 

144 saddhāya sīlena ca vīriyena ca 
samādhinā dhammavinicchayena ca 
sampannavijjācaraṇā patissatā 
pahassathā dukkham idaṃ anappakaṃ. 

145 udakaṃ hi nayanti nettikā 
usukārā namayanti tejanaṃ 
dāruṃ namayanti tacchakā 
attānaṃ damayanti subbatā. 

Daṇḍavaggo dasamo

11. Jarāvagga
146 ko nu hāso kim ānando niccaṃ pajjalite sati, 
andhakārena onaddhā padīpaṃ na gavessatha. 

147 passa cittakataṃ bimbaṃ arukāyaṃ samussitaṃ 
āturaṃ bahusaṃkappaṃ yassa n' atthi dhuvaṃ ṭhiti. 

148 parijiṇṇam idam rūpaṃ roganiḍḍaṃ pabhaṅguṇaṃ, 
bhijjati pūtisandeho maraṇantaṃ hi jīvitaṃ. 

149 yān' imāni apatthāni alāpūn' eva sārade 
kāpotakāni aṭṭhīni tāni disvāna kā rati. 

150 aṭṭhīnaṃ nagaram kataṃ maṃsalohitalepanaṃ 
yattha jarā ca maccu ca māno makkho ca ohito. 

151 jīranti ve rājarathā sucittā 
atho sarīram pi jaraṃ upeti 
satañ ca dhammo na jaraṃ upeti 
santo have sabbhi pavedayanti. 

152 appassut' āyaṃ puriso balivaddo va jīrati, 
maṃsāni tassa vaḍḍhanti paññā tassa na vaḍḍhati. 

153 anekajātisaṃsāraṃ sandhāvissaṃ anibbisaṃ 
gahakārakaṃ gavesanto, dukkhā jāti punappunaṃ. 


154 gahakāraka diṭṭḥo si puna gehaṃ na kāhasi, 
sabbā te phāsukā bhaggā gahakūṭaṃ visaṃkhitaṃ, 
visaṃkhāragataṃ cittaṃ taṇhānaṃ khayam ajjhagā. 

155 acaritvā brahmacaryaṃ aladdhā yobbane dhanaṃ 
jiṇṇakoñcā va jhāyanti khīṇamacche va pallale. 

156 acaritvā brahmacaryaṃ aladdhā yobbane dhanaṃ 
senti cāpātikhīṇā va purāṇāni anutthunaṃ. 

Jarāvaggo ekādasamo


12. Attavagga
157 attānañ ce piyaṃ jaññā rakkheyyā naṃ surakkhitaṃ, 
tiṇṇam aññataraṃ yāmaṃ paṭijaggeyya paṇḍito. 

158 attānam eva paṭhamaṃ patirūpe nivesaye, 
ath' aññam anusāseyya, na kilisseyya paṇḍito. 

159 attānañ ce tathā kayrā yath' aññam anusāsati 
sudanto vata dametha, attā hi kira duddamo. 

160 attā hi attano nātho, ko hi nātho paro siyā; 
attanā hi sudantena nāthaṃ labhati dullabhaṃ. 

161 attanā va kataṃ pāpaṃ 
attajaṃ attasambhavaṃ 
abhimatthati dummedhaṃ 
vajraṃ v' amhamayaṃ maṇiṃ. 

162 yassa accantadussīlyaṃ mālvā sālam iv' otataṃ 
karoti so tath' attānaṃ yathā naṃ icchatī diso. 

163 sukarāni asādhūni attano ahitāni ca, 
yaṃ ve hitañ ca sādhuñ ca taṃ ve paramadukkaraṃ. 

164 yo sāsanaṃ arahataṃ aryānaṃ dhammajīvinaṃ 
paṭikkosati dummedho diṭṭhiṃ nissāya pāpikaṃ 
phalāni kaṭṭhakassȇva attaghaññāya phallati. 

165 attanā va kataṃ pāpaṃ attanā saṃkilissati, 
attanā akataṃ pāpaṃ attanā va visujjhati, 
suddhī asuddhī paccattaṃ nāñño aññaṃ visodhaye. 

166 attadatthaṃ paratthena bahunāpi na hāpaye, 
attadattham abhiññāya sadatthapasuto siyā. 

Attavaggo dvādasamo


13. Lokavagga
167 hīnaṃ dhammaṃ na seveyya pamādena na saṃvase 
micchādiṭṭhiṃ na seveyya na siyā lokavaḍḍhano. 

168 uttiṭṭhe na-ppamajjeyya dhammaṃ sucaritaṃ care, 
dhammacārī sukhaṃ seti asmiṃ loke paramhi ca. 

169 dhammaṃ care sucaritaṃ na naṃ duccaritaṃ care, 
dhammacārī sukhaṃ seti asmiṃ loke paramhi ca. 

170 yathā bubbulakaṃ passe yathā passe marīcikaṃ 
evaṃ lokaṃ avekkhantaṃ Maccurājā na passati. 

171 etha passath' imaṃ lokaṃ cittaṃ rājarathūpamaṃ 
yattha bālā visīdanti, n' atthi saṅgo vijānataṃ. 

172 yo ca pubbe pamajjitvā pacchā so na-ppamajjati 
so 'maṃ lokaṃ pabhāseti abbhā mutto va candimā. 

173 yassa pāpaṃ kataṃ kammaṃ kusalena pithīyati 
so 'maṃ lokaṃ pabhāseti abbhā mutto va candimā. 

174 andhabhūto ayaṃ loko tanuk' ettha vipassati, 
sakunto jālamutto va appo saggāya gacchati. 

175 haṃsādiccapathe yanti ākāse yanti iddhiyā 
nīyanti dhīrā lokamhā jetvā Māraṃ savāhanaṃ.

176 ekaṃ dhammaṃ atītassa musāvādissa jantuno 
vitiṇṇaparalokassa n' atthi pāpaṃ akāriyaṃ. 

177 na [ve] kadaryā devalokaṃ vajanti 
bālā have na-ppasaṃsanti dānaṃ, 
dhīro ca dānaṃ anumodamāno 
ten' eva so hoti sukhī parattha. 

178 pathavyā ekarajjena saggassa gamanena vā 
sabbalokādhipaccena sotāpattiphalaṃ varaṃ. 

Lokavaggo terasamo



14. Buddhavagga
179 yassa jitaṃ nāvajīyati 
jitaṃ assa no yāti koci loke, 
tam buddham anantagocaraṃ 
apadaṃ kena padena nessatha. 

180 yassa jālinī visattikā 
taṇhā n' atthi kuhiñci netave 
tam Buddham anantagocaraṃ 
apadaṃ kena padena nessatha. 

181 ye jhānapasutā dhīrā nekkhammūpasame ratā 
devāpi tesaṃ pihenti sambuddhānaṃ satīmataṃ. 

182 kiccho manussapaṭilābho 
kicchaṃ maccāna jīvitaṃ, 
kicchaṃ saddhammasavanaṃ 
kiccho Buddhānam uppado. 

183 sabbapāpass' akaraṇaṃ kusalass' ūpasampadā 
sacittapariyodapanaṃ etaṃ Buddhāna sāsanaṃ. 

184 khantī paramaṃ tapo titikkhā, 
nibbānaṃ paramaṃ vadanti Buddhā, 
na hi pabbajito parūpaghātī 
samaṇo hoti paraṃ viheṭhayanto. 

185 anupavādo anupaghāto pātimokkhe ca saṃvaro 
mattaññutā ca bhattasmiṃ pantañ ca sayanāsanaṃ 
adhicitte ca āyogo etaṃ Buddhāna sāsanaṃ. 

186 na kahāpaṇavassena titti kāmesu vijjati, 
"appassādā dukhā kāmā" iti viññāya paṇḍito 

187 api dibbesu kāmesu ratiṃ so nādhigacchati, 
taṇhakkhayarato hoti sammāsambuddhasāvako. 

188 bahuṃ ve saraṇaṃ yanti pabbatāni vanāni ca 
ārāmarukkhacetyāni manussā bhayatajjitā, 

189 n' etaṃ kho saraṇaṃ khemaṃ 
n' etaṃ saraṇam uttamaṃ 
n' etaṃ saraṇaṃ āgamma 
sabbadukkhā pamuccati. 

190 yo ca Buddhañ ca Dhammañ ca 
Saṃghañ ca saraṇaṃ gato 
cattāri ariyasaccāni 
sammapaññāya passati 

191 dukkhaṃ dukkhasamuppādaṃ 
dukkhassa ca atikkamaṃ 
ariyañ c' aṭṭhaṅgikaṃ maggaṃ 
dukkhūpasamagāminaṃ. 

192 etaṃ kho saraṇaṃ khemaṃ etaṃ saraṇam uttamaṃ 
etaṃ saraṇaṃ āgamma sabbadukkhā pamuccati. 

193 dullabho purisājañño na so sabbattha jāyati, 
yattha so jāyatī dhīro taṃ kulaṃ sukham edhati. 

194 sukho Buddhānaṃ uppādo sukhā saddhammadesanā 
sukhā saṃghassa sāmaggī samaggānaṃ tapo sukho. 

195 pūjārahe pūjayato Buddhe yadiva sāvake 
papañcasamatikkante tiṇṇasokapariddave, 

196 te tādise pūjayato nibbute akutobhaye 
na sakkā puññaṃ saṃkhātuṃ im' ettam api kenaci.

Buddhavaggo cuddasamo

Paṭhamakabhāṇavāraṃ


15. Sukhavagga
197 susukhaṃ vata jīvāma verinesu averino, 
verinesu manussesu viharāma averino. 

198 susukhaṃ vata jīvāma āturesu anāturā, 
āturesu manussesu viharāma anāturā. 

199 susukhaṃ vata jīvāma ussukesu anussukā, 
ussukesu manussesu viharāma anussukā. 

200 susukhaṃ vata jīvāma yesan no n' atthi kiñcanaṃ, 
pītibhakkhā bhavissāma devā ābhassarā yathā. 

201 jayaṃ veraṃ pasavati dukkhaṃ seti parājito, 
upasanto sukhaṃ seti hitvā jayaparājayaṃ. 

202 n' atthi rāgasamo aggi 
n' atthi dosasamo kali 
n' atthi khandhādisā dukkhā 
n' atthi santiparaṃ sukhaṃ. 

203 jigacchā paramā rogā, saṃkhārā paramā dukhā, 
etaṃ ñatvā yathābhūtaṃ nibbānaṃ paramaṃ sukhaṃ. 

204 ārogyaparamā lābhā, santuṭṭhī paramaṃ dhanaṃ, 
vissāsaparamā ñātī, nibbānaṃ paramaṃ sukhaṃ. 

205 pavivekarasaṃ pītvā rasaṃ upasamassa ca 
niddaro hoti nippāpo dhammapītirasaṃ pivaṃ. 

206 sādhu dassanam aryānaṃ sannivāso sadā sukho, 
adassanena bālānaṃ niccam eva sukhī siyā. 

207 bālasaṅgatacārī hi dīgham addhāna socati, 
dukkho bālehi saṃvāso amittenȇva sabbadā, 
dhīro ca sukhasaṃvāso ñātīnaṃ va samāgamo. 

tasmā hi:

208 dhīrañ ca paññañ ca bahussutañ ca 
dhorayhasīlaṃ vatavantam āriyaṃ 
taṃ tādisaṃ sappurisaṃ sumedhaṃ 
bhajetha nakkhattapathaṃ va candimā. 

Sukhavaggo pannarasamo


16. Piyavagga
209 ayoge yuñjaṃ attānaṃ yogasmiñ ca ayojayaṃ 
atthaṃ hitvā piyaggāhī pihet' attānuyoginaṃ. 

210 mā piyehi samāgañchi appiyehi kudācanaṃ, 
piyān' adassanaṃ dukkhaṃ appiyānañ ca dassanaṃ. 

211 tasmā piyaṃ na kayrātha piyāpāyo hi pāpako, 
ganthā tesaṃ na vijjanti yesaṃ n' atthi piyāppiyam. 

212 piyato jāyatī soko piyato jāyatī bhayaṃ, 
piyato vippamuttassa n' atthi soko kuto bhayaṃ. 

213 pemato jāyatī soko pemato jāyatī bhayaṃ, 
pemato vippamuttassa n' atthi soko kuto bhayaṃ. 

214 ratiyā jāyatī soko ratiyā jāyatī bhayaṃ, 
ratiyā vippamuttassa n' atthi soko kuto bhayaṃ. 

215 kāmato jāyatī soko kāmato jāyatī bhayaṃ, 
kāmato vippamuttassa n' atthi soko kuto bhayaṃ. 

216 taṇhāya jāyatī soko taṇhāya jāyatī bhayaṃ, 
taṇhāya vippamuttassa n' atthi soko kuto bhayaṃ. 

217 sīladassanasampannaṃ dhammaṭṭhaṃ saccavādinaṃ 
attano kamma kubbānaṃ taṃ jano kurute piyaṃ. 

218 chandajāto anakkhāte manasā ca phuṭo siyā 
kāmesu ca appaṭibaddhacitto uddhaṃsoto ti vuccati. 

219 cirappavāsiṃ purisaṃ dūrato sotthim āgataṃ 
ñātimittā suhajjā ca abhinandanti āgataṃ. 

220 tath' eva katapuññam pi asmā lokā paraṃ gataṃ 
puññāni paṭigaṇhanti piyaṃ ñātiva āgataṃ. 

Piyavaggo soḷasamo



17. Kodhavagga
221 kodhaṃ jahe vippajaheyya mānaṃ 
saññojanaṃ sabbam atikkameyya 
taṃ nāmarūpasmim asajjamānaṃ 
akiñcanaṃ nānupatanti dukkhā. 

222 yo ve uppatitaṃ kodhaṃ 
rathaṃ bhantaṃ va dhāraye 
tam ahaṃ sārathiṃ brūmi, 
rasmiggāho 'taro jano. 

223 akkodhena jine kodhaṃ asādhuṃ sādhunā jine, 
jine kadaryaṃ dānena saccenālikavādinaṃ. 

224 saccam bhaṇe na kujjheyya dajjā appasmi yācito 
etehi tīhi ṭhānehi gacche devāna santike. 

225 ahiṃsakā ye munayo niccaṃ kāyena saṃvutā 
te yanti accutaṃ ṭhānaṃ yattha gantvā na socare. 

226 sadā jāgaramānānaṃ ahorattānusikkhinaṃ 
nibbānaṃ adhimuttānaṃ atthaṃ gacchanti āsavā. 

227 porāṇam etaṃ Atula n' etaṃ ajjatanām iva: 
nindanti tuṇhiṃ āsīnaṃ nindanti bahubhāṇinaṃ 
mitabhāṇinam pi nindanti, n' atthi loke anindito. 

228 na cāhu na ca hessati na c' etarahi vijjati 
ekantaṃ nindito poso ekantaṃ vā pasaṃsito. 

229 yañ ce viññū pasaṃsanti anuvicca suve suve 
acchiddavuttiṃ medhāviṃ paññāsīlasamāhitaṃ. 

230 nekkhaṃ jambonadassȇva ko taṃ ninditum arhati, 
devāpi naṃ pasaṃsanti, Brahmunāpi pasaṃsito. 

231 kāyappakopaṃ rakkheyya kāyena saṃvuto siyā, 
kāyaduccaritaṃ hitvā kāyena sucaritaṃ care. 

232 vacīpakopaṃ rakkheyya vācāya saṃvuto siyā 
vacīduccaritaṃ hitvā vācāya sucaritaṃ care. 

233 manopakopaṃ rakkheyya manasā saṃvuto siyā 
manoduccaritaṃ hitvā manasā sucaritaṃ care. 

234 kāyena saṃvutā dhīrā atho vācāya saṃvutā 
manasā saṃvutā dhīrā te ve suparisaṃvutā. 

Kodhavaggo sattarasamo


18. Malavagga
235 paṇḍupalāso va dāni si 
Yamapurisāpi ca taṃ upaṭṭhitā, 
uyyogamukhe ca tiṭṭhasi 
pātheyyam pi ca te na vijjati. 

236 so karohi dīpam attano, 
khippaṃ vāyama paṇḍito bhava, 
niddhantamalo anaṅgaṇo 
dibbaṃ ariyabhūmim ehisi. 

237 upanītavayo va dāni si 
sampayāto si Yamassa santike, 
vāso pi ca te n' atthi antarā 
pātheyyam pi ca te na vijjati. 

238 so karohi dīpam attano 
khippaṃ vāyama paṇḍito bhava, 
niddhantamalo anaṅgaṇo 
na punaṃ jātijaraṃ upehisi. 

239 anupubbena medhāvī thokathokaṃ khaṇe khaṇe 
kammāro rajatassȇva niddhame malam attano. 

240 ayasā va malaṃ samuṭṭhitaṃ 
taduṭṭhāya tam eva khādati 
evaṃ atidhonacārinaṃ 
sakakammāni nayanti duggatiṃ. 

241 asajjhāyamalā mantā, anuṭṭhānamalā gharā, 
malaṃ vaṇṇassa kosajjaṃ, pamādo rakkhato malaṃ. 

242 mal' itthiyā duccaritaṃ, maccheraṃ dadato malaṃ, 
malā ve pāpakā dhammā asmiṃ loke paramhi ca. 

243 tato malā malataraṃ Avijjā paramaṃ malaṃ, 
etaṃ malaṃ pahatvāna nimmalā hotha bhikkhavo. 

244 sujīvaṃ ahirīkena kākasūrena dhaṃsinā 
pakkhandinā pagabbhena saṃkiliṭṭhena jīvitaṃ. 

245 hirīmatā ca dujjīvaṃ niccaṃ sucigavesinā 
alīnen' appagabbhena suddhājīvena passatā. 

246 yo pāṇaṃ atimāpeti musāvādañ ca bhāsati 
loke adinnaṃ ādiyati paradārañ ca gacchati. 

247 surāmerayapānañ ca yo naro anuyuñjati 
idh' eva-m-eso lokasmiṃ mūlaṃ khanati attano. 

248 evaṃ bho posa jānāhi: 
pāpadhammā asaññatā, 
mā taṃ lobho adhammo ca 
ciraṃ dukkhāya randhayuṃ. 

249 dadanti ve yathāsaddhaṃ yathāpasādanaṃ jano, 
tattha yo maṃku bhavati paresaṃ pānabhojane 
na so divā vā rattiṃ vā samādhiṃ adhigacchati. 

250 yassa c' etaṃ samucchinnaṃ 
mūlaghaccaṃ samūhataṃ 
sa ve divā vā rattiṃ vā 
samādhiṃ adhigacchati. 

251 n' atthi rāgasamo aggi n' atthi dosasamo gaho 
n' atthi mohasamaṃ jālaṃ n' atthi taṇhāsamā nadī. 

252 sudassaṃ vajjam aññesaṃ attano pana duddasaṃ, 
paresaṃ hi so vajjāni opunāti yathā bhusaṃ, 
attano pana chādeti kaliṃ va kitavāsaṭho. 

253 paravejjānupassissa niccaṃ ujjhānasaññino 
āsavā tassa vaḍḍhanti ārā so āsavakkhayā. 

254 ākāse ca padaṃ n' atthi samaṇo n' atthi bāhiro, 
papañcābhiratā pajā nippapañcā Tathāgatā. 

255 ākāse ca padaṃ n' atthi samaṇo n' atthi bāhiro 
saṃkhārā sassatā n' atthi n' atthi Buddhānam iñjitaṃ. 

Malavaggo aṭṭhārasamo


19. Dhammaṭṭhavagga
256 na tena hoti dhammaṭṭho yen' atthaṃ sahasā naye, 
yo ca atthaṃ anatthañ ca ubho niccheyya paṇḍito 

257 asāhasena dhammena samena nayatī pare 
dhammassa gutto medhāvī dhammaṭṭho ti pavuccati. 

258 na tena paṇḍito hoti yāvatā bahu bhāsati, 
khemī averī abhayo paṇḍito ti pavuccati. 

259 na tāvatā dhammadharo yāvatā bahu bhāsati, 
yo ca appam pi sutvāna dhammaṃ kāyena passati 
sa ve dhammadharo hoti yo dhammaṃ na-ppamajjati. 

260 na tena thero hoti yen' assa phalitaṃ siro, 
paripakko vayo tassa moghajiṇṇo ti vuccati. 

261 yamhi saccañ ca dhammo ca ahiṃsā saññamo damo 
sa ve vantamalo dhīro thaviro ti pavuccati. 

262 na vākkaraṇamattena vaṇṇapokkharatāya vā 
sādhurūpo naro hoti issukī maccharī saṭho, 

263 yassa c' etaṃ samucchinnaṃ mūlaghaccaṃ samūhataṃ 
sa vantadoso medhāvī sādhurūpo ti vuccati. 

264 na muṇḍakena samaṇo abbato alikaṃ bhaṇaṃ 
icchālobhasamāpanno samaṇo kiṃ bhavissati, 

265 yo ca sameti pāpāni aṇuṃthūlāni sabbaso 
samitattā hi pāpānaṃ samaṇo ti pavuccati. 

266 na tena bhikkhu bhavati yāvatā bhikkhate pare, 
vissaṃ dhammaṃ samādāya bhikkhu hoti na tāvatā, 

267 yo 'dha puññañ ca pāpañ ca bāhetvā brahmacaryavā 
saṃkhāya loke carati sa ve bhikkhū ti vuccati. 

268 na monena munī hoti mūḷharūpo aviddasu, 
yo ca tulaṃ va paggayha varam ādāya paṇḍito 

269 pāpāni parivajjeti sa munī tena so muni, 
yo munāti ubho loke munī tena pavuccati. 

270 na tena ariyo hoti yena pāṇāni hiṃsati, 
ahiṃsā sabbapāṇānaṃ ariyo ti pavuccati. 

271 na sīlabbatamattena bāhusaccena vā puna 
athavā samādhilābhena viviccasayanena vā 

272 phusāmi nekkhammasukhaṃ aputhujjanasevitaṃ; 
bhikkhu vissāsa māpādi appatto āsavakkhayaṃ. 

Dhammaṭṭhavaggo ekūnavīsatimo


20. Maggavagga
273 maggān' aṭṭhaṅgiko seṭṭho saccānaṃ caturo padā, 
virāgo seṭṭho dhammānaṃ dipadānañ ca cakkhumā. 

274 es' eva maggo n' atth' añño dassanassa visuddhiyā, 
etaṃ hi tumhe paṭipajjatha, Mārass' etaṃ pamohanaṃ. 

275 etaṃ hi tumhe paṭipannā dukkhass' antaṃ karissatha, 
akkhāto ve mayā maggo aññāya sallasanthanaṃ. 

276 tumhehi kiccaṃ ātappaṃ, akkhātāro Tathāgatā, 
paṭipannā pamokkhanti jhāyino Mārabandhanā. 

277 "sabbe saṃkhārā aniccā" [ti] yadā paññāya passati 
atha nibbindatī dukkhe, esa maggo visuddhiyā. 

278 "sabbe saṃkhārā dukkhā" ti yadā paññāya passati 
atha nibbindatī dukkhe, esa maggo visuddhiyā. 

279 "sabbe dhammā anattā" ti yadā paññāya passati 
atha nibbindatī dukkhe, esa maggo visuddhiyā. 

280 uṭṭhānakālamhi anuṭṭhahāno 
yuvā balī ālasiyaṃ upeto 
saṃsannasaṃkappamano kusīto 
paññāya maggaṃ alaso na vindati. 

281 vācānurakkhī manasā susaṃvuto 
kāyena ca akusalaṃ na kayirā 
ete tayo kammapathe visodhaye, 
ārādhaye maggam isippaveditaṃ. 

282 yogā ve jāyatī bhūrī ayogā bhūrisaṃkhayo 
etaṃ dvedhāpathaṃ ñatvā bhavāya vibhavāya ca 
tath' attānaṃ niveseyya yathā bhūrī pavaḍḍhati. 

283 vanaṃ chindatha, mā rukkhaṃ, vanato jāyatī bhayaṃ, 
chetvā vanaṃ vanathañ ca nibbanā hotha bhikkhavo. 

284 yāvaṃ [hi] vanatho na chijjati 
anumatto pi narassa nārisu 
paṭibaddhamano va tāva so 
vaccho khīrapako va mātari. 

285 ucchinda sineham attano 
kumudaṃ sāradikaṃ va pāṇinā, 
santimaggam eva brūhaya 
nibbānaṃ Sugatena desitaṃ. 

286 idha vassaṃ vasissāmi idha hemantagimhisu 
iti bālo vicinteti antarāyaṃ na bujjhati. 

287 taṃ puttapasusammattaṃ byāsattamanasaṃ naraṃ 
suttaṃ gāmaṃ mahogho va Maccu ādāya gacchati. 

288 na santi puttā tāṇāya na pitā na pi bandhavā 
antakenādhipannassa n' atthi ñātīsu tāṇatā. 

290 etam atthavasaṃ ñatvā paṇḍito sīlasaṃvuto 
nibbānagamanaṃ maggaṃ khippam eva visodhaye. 

Maggavaggo vīsatimo


21. Pakiṇṇakavagga
290 mattāsukhapariccāgā passe ce vipulaṃ sukhaṃ 
caje mattāsukhaṃ dhīro sampassaṃ vipulaṃ sukhaṃ. 

291 paradukkhūpadhānena yo attano sukham icchati 
verasaṃsaggasaṃsaṭṭho verā so na pamuccati. 

292 yaṃ hi kiccaṃ apaviddhaṃ akiccaṃ pana kayrati 
unnaḷānaṃ pamattānaṃ tesaṃ vaḍḍhanti āsavā. 

293 yesañ ca susamāraddhā niccaṃ kāyagatā sati 
akiccan te na sevanti kicce sātaccakārino, 
satānaṃ sampajānānaṃ atthaṃ gacchanti āsavā. 

294 mātaraṃ pitaraṃ hantvā rājāno dve ca khattiye 
raṭṭhaṃ sānucaraṃ hantvā anīgho yāti brāhmaṇo. 

295 mātaraṃ pitaraṃ hantvā rājāno dve ca sotthiye 
veyyagghapañcamaṃ hantvā anīgho yāti brāhmaṇo. 

296 suppabuddhaṃ pabujjhanti sadā Gotamasāvakā 
yesaṃ divā ca ratto ca niccaṃ Buddha-gatā sati. 

297 suppabuddhaṃ pabujjhanti sadā Gotamasāvakā 
yesaṃ divā ca ratto ca niccaṃ Dhamma-gatā sati. 

298 suppabuddhaṃ pabujjhanti sadā Gotamasāvakā 
yesaṃ divā ca ratto ca niccaṃ Saṃgha-gatā sati. 

299 suppabuddhaṃ pabujjhanti sadā Gotamasāvakā 
yesaṃ divā ca ratto ca niccaṃ kāyagatā sati. 

300 suppabuddhaṃ pabujjhanti sadā Gotamasāvakā 
yesaṃ divā ca ratto ca ahiṃsāya rato mano. 

301 suppabuddhaṃ pabujjhanti sadā Gotamasāvakā 
yesaṃ divā ca ratto ca bhāvanāya rato mano. 

302 duppabbajjaṃ durabhiramaṃ durāvāsā gharā dukhā 
dukkho 'samānasaṃvāso, dukkhānupatit' addhagū 
tasmā na c' addhagū siyā na ca dukkhānupatito siyā. 

303 saddho sīlena sampanno yasobhogasamappito 
yaṃ yaṃ padesaṃ bhajati tattha tatth' eva pūjito. 

304 dūre santo pakāsenti Himavanto va pabbato, 
asant' ettha na dissanti rattikhittā yathā sarā. 

305 ekāsanaṃ ekaseyyaṃ eko caram atandito 
eko damayam attānaṃ vanante ramito siyā. 

Pakiṇṇakavaggo ekavīsatimo


22. Nirayavagga

306 abhūtavādī nirayaṃ upeti 
yo vāpi katvā na karomi-cāha, 
ubho pi te pecca samā bhavanti 
nihīnakammā manujā parattha. 

307 kāsāvakaṇṭhā bahavo pāpadhammā asaññatā, 
pāpā pāpehi kammehi nirayan te upapajjare. 

308 seyyo ayoguḷo bhutto tatto aggisikhūpamo 
yañ ce bhuñjeyya dussīlo raṭṭhapiṇḍaṃ asaññato. 

309 cattāri ṭhānāni naro pamatto 
āpajjatī paradārūpasevī: 
apuññalābhaṃ na nikāmaseyyaṃ 
nindaṃ tatīyaṃ nirayaṃ catutthaṃ. 

310 apuññalābho ca gatī ca pāpikā 
bhītassa bhītāya ratī ca thokikā 
rājā ca daṇḍaṃ garukaṃ paṇeti, 
tasmā naro paradāraṃ na seve. 

311 kuso yathā duggahīto hatthaṃ evānukantati 
sāmaññaṃ dupparāmaṭṭhaṃ nirayāy' upakaḍḍhati. 

312 yaṃ kiñci saṭhilaṃ kammaṃ 
saṃkiliṭṭhañ ca yaṃ vataṃ 
saṃkassaraṃ brahmacaryaṃ 
na taṃ hoti mahapphalaṃ. 

313 kayirañ ce kayrāth' enaṃ daḷham enaṃ parakkame, 
saṭhilo hi paribbājo bhiyyo ākirate rajaṃ. 

314 akataṃ dukkataṃ seyyo pacchā tapati dukkataṃ, 
katañ ca sukataṃ seyyo yaṃ katvā nānutappati. 

315 nagaraṃ yathā paccantaṃ guttaṃ santarabāhiraṃ 
evaṃ gopetha attānaṃ, khaṇo ve mā upaccagā, 
khaṇātītā hi socanti nirayamhi samappitā. 

316 alajjitāye lajjanti lajjitāye na lajjare 
micchādiṭṭhisamādānā sattā gacchanti duggatiṃ. 

317 abhaye bhayadassino bhaye cābhayadassino 
micchādiṭṭhisamādānā sattā gacchanti duggatiṃ. 

318 avajje vajjamatino vajje cāvajjadassino 
micchādiṭṭhisamādānā sattā gacchanti duggatiṃ. 

319 vajjañ ca vajjato ñatvā avajjañ ca avajjato 
sammādiṭṭhisamādānā sattā gacchanti suggatiṃ. 

Nirayavaggo dvavīsatimo



23. Nāgavagga
320 ahaṃ nāgo va saṃgāme cāpāto patitaṃ saraṃ 
ativākyaṃ titikkhissaṃ dussīlo hi bahujjano. 

321 dantaṃ nayanti samitiṃ dantaṃ rājābhirūhati 
danto seṭṭho manussesu yo 'tivākyaṃ titikkhati. 

322 varam assatarā dantā ājānīyā ca sindhavā 
kuñjarā ca mahānāgā, attadanto tato varaṃ. 

323 na hi etehi yānehi gaccheyya agataṃ disaṃ 
yath' attanā sudantena danto dantena gacchati. 

324 dhanapālako nāma kuñjaro 
kaṭukapabhedano dunnivārayo 
baddho kabalaṃ na bhuñjati, 
sumarati nāgavanassa kuñjaro. 

325 middhī yadā hoti mahagghaso ca 
niddāyitā samparivattasāyī 
mahāvarāho va nivāpapuṭṭho 
punappunaṃ gabbham upeti mando. 

326 idaṃ pure cittam acāri cārikaṃ 
yenicchakaṃ yatthakāmaṃ yathāsukhaṃ 
tad ajj' ahaṃ niggahessāmi yoniso 
hatthippabhinnaṃ viya aṃkusaggaho. 

327 appamādaratā hotha, sacittam anurakkhatha, 
duggā uddharath' attānaṃ paṃke sanno va kuñjaro. 

328 sace labhetha nipakaṃ sahāyaṃ 
saddhiṃcaraṃ sādhuvihāri dhīraṃ 
abhibhuyya sabbāni parissayāni 
careyya ten' attamano satīmā. 

329 no ce labhetha nipakaṃ sahāyaṃ 
saddhiṃcaraṃ sādhuvihāri dhīraṃ 
rājā va raṭṭhaṃ vijitaṃ pahāya 
eko care mātaṅg' araññe va nāgo. 

330 ekassa caritaṃ seyyo, 
n' atthi bāle sahāyitā, 
eko care na ca pāpāni kayrā 
appossukko mātaṅg' araññe va nāgo. 

331 atthamhi jātamhi sukhā sahāyā 
tuṭṭhī sukhā yā itarītarena, 
puññaṃ sukhaṃ jīvitasaṃkhayamhi, 
sabbassa dukkhassa sukhaṃ pahānaṃ. 

332 sukhā matteyyatā loke atho petteyyatā sukhā, 
sukhā sāmaññatā loke atho brahmaññatā sukhā. 

333 sukhaṃ yāvajarā sīlaṃ sukhā saddhā patiṭṭhitā 
sukho paññāya paṭilābho pāpān' akaraṇaṃ sukhaṃ. 

Nāgavaggo tevīsatimo


24. Taṇhāvagga
334 manujassa pamattacārino 
taṇhā vaḍḍhati māluvā viya, 
so palavatī hurāhuraṃ 
phalam icchaṃ va vanasmi vānaro. 

335 yaṃ esā sahatī jammī taṇhā loke visattikā 
sokā tassa pavaḍḍhanti abhivaḍḍhaṃ va bīraṇaṃ. 

336 yo c' etaṃ sahatī jammiṃ taṇhaṃ loke duraccayaṃ 
sokā tamhā papatanti udabindu va pokkharā. 

337 taṃ vo vadāmi bhaddaṃ vo yāvant' ettha samāgatā 
taṇhāya mūlaṃ khanatha usīrattho va bīraṇaṃ 
mā vo naḷaṃ va soto va Māro bhañji punappunaṃ. 

338 yathāpi mūle anupaddave daḷhe 
chinno pi rukkho punar eva rūhati 
evam pi taṇhānusaye anūhate 
nibbattati dukkham idaṃ punappunaṃ. 

339 yassa chattiṃsatī sotā manāpassavanā bhusā, 
vāhā vahanti duddiṭṭhaṃ saṃkappā rāganissitā. 

340 savanti sabbadā sotā latā ubbhijja tiṭṭhati 
tañ ca disvā lataṃ jātaṃ mūlaṃ paññāya chindatha. 

341 saritāni sinehitāni ca somanassāni bhavanti jantuno 
te sātasitā sukhesino te ve jātijarūpagā narā. 

342 tasiṇāya purakkhatā pajā 
parisappanti saso va bādhito, 
saññojanasaṅgasattakā 
dukkham upenti punappunaṃ cirāya. 

343 tasiṇāya purakkhatā pajā 
parisappanti saso va bādhito, 
tasmā tasiṇaṃ vinodaye 
bhikkhu ākaṃkha virāgam attano. 

344 yo nibbanatho vanādhimutto 
vanamutto vanam eva dhāvati 
taṃ puggalam eva passatha: 
mutto bandhanam eva dhāvati. 

345 na taṃ daḷhaṃ bandhanam āhu dhīrā 
yad āyasaṃ dārujaṃ pabbajañ ca 
sārattarattā maṇikuṇḍalesu 
puttesu dāresu ca yā apekhā, 

346 etaṃ daḷhaṃ bandhanam āhu dhīrā 
ohārinaṃ sithilaṃ duppamuñcaṃ 
etam pi chetvāna paribbajanti 
anapekhino kāmasukhaṃ pahāya. 

347 ye rāgarattānupatanti sotaṃ 
sayaṃkataṃ makkaṭako va jālaṃ 
etam pi chetvāna vajanti dhīrā 
anapekhino sabbadukkhaṃ pahāya. 

348 muñca pure muñca pacchato 
majjhe muñca bhavassa pāragū, 
sabbattha vimuttamānaso 
na punañ jātijaraṃ upehisi. 

349 vitakkapamathitassa jantuno 
tibbarāgassa subhānupassino 
bhiyyo taṇhā pavaḍḍhati, 
esa kho daḷhaṃ karoti bandhanaṃ. 

350 vitakkūpasame ca yo rato 
asubhaṃ bhāvayatī sadāsato 
esa kho vyantikāhitī 
esa-cchecchati Mārabandhanaṃ. 

351 niṭṭhaṅgato asantāsī vītataṇho anaṅgaṇo 
acchidda bhavasallāni antimo 'yaṃ samussayo. 

352 vītataṇho anādāno niruttipadakovido 
akkharānaṃ sannipātaṃ jaññā pubbāparāni ca 
sa ve antimasārīro mahāpañño [mahāpuriso] ti vuccati. 

353 sabbābhibhū sabbavidū 'ham asmi 
sabbesu dhammesu anūpalitto 
sabbañjaho taṇhakkhaye vimutto 
sayaṃ abhiññāya kam uddiseyyaṃ. 

354 sabbadānaṃ dhammadānaṃ jināti, 
sabbaṃ rasaṃ dhammaraso jināti, 
sabbaṃ ratiṃ dhammaratī jināti, 
taṇhakkhayo sabbadukkhaṃ jināti. 

355 hananti bhogā dummedhaṃ no ce pāragavesino, 
bhogataṇhāya dummedho hanti aññe va attanaṃ. 

356 tiṇadosāni khettāni, rāgadosā ayaṃ pajā, 
tasmā hi vītarāgesu dinnaṃ hoti mahapphalaṃ. 

357 tiṇadosāni khettāni, dosadosā ayaṃ pajā, 
tasmā hi vītadosesu dinnaṃ hoti mahapphalaṃ. 

358 tiṇadosāni khettāni, mohadosā ayaṃ pajā, 
tasmā hi vītamohesu dinnaṃ hoti mahapphalaṃ. 

359 tiṇadosāni khettāni, icchādosā ayaṃ pajā, 
tasmā hi vigaticchesu dinnaṃ hoti mahapphalaṃ. 


Taṇhāvaggo catuvīsatimo


25. Bhikkhuvagga
360 cakkhunā saṃvaro sādhu, sādhu sotena saṃvaro, 
ghāṇena saṃvaro sādhu, sādhu jivhāya saṃvaro. 

361 kāyena saṃvaro sādhu, sādhu vācāya saṃvaro, 
manasā saṃvaro sādhu, sādhu sabbattha saṃvaro 
sabbattha saṃvuto bhikkhu sabbadukkhā pamuccati. 

362 hatthasaññato pādasaññato 
vācāya saññato saññatuttamo, 
ajjhattarato samāhito 
eko santusito tam āhu bhikkhuṃ. 

363 yo mukhasaññato bhikkhu mantabhāṇī anuddhato 
atthaṃ dhammañ ca dīpeti madhuraṃ tassa bhāsitaṃ. 

364 dhammārāmo dhammarato 
dhammaṃ anuvicintayaṃ 
dhammaṃ anussaraṃ bhikkhu 
saddhammā na parihāyati. 

365 salābhaṃ nātimaññeyya nāññesaṃ pihayaṃ care. 
aññesaṃ pihayaṃ bhikkhu samādhiṃ nādhigacchati. 

366 appalābho pi ce bhikkhu salābhaṃ nātimaññati 
taṃ ve devā pasaṃsanti suddhājīviṃ atanditaṃ. 

367 sabbaso nāmarūpasmiṃ yassa n' atthi mamāyitaṃ 
asatā ca na socati sa ve bhikkhū 'ti vuccati. 

368 mettāvihārī yo bhikkhu pasanno Buddhasāsane 
adhigacche padaṃ santaṃ saṃkhārūpasamaṃ sukhaṃ. 

369 siñca bhīkkhu imaṃ nāvaṃ, sittā te lahum essati. 
chetvā rāgañ ca dosañ ca tato nibbānam ehisi. 

370 pañca chinde pañca jahe pañca vuttaribhāvaye, 
pañcasaṅgātigo bhikkhu oghatiṇṇo 'ti vuccati. 

371 jhāya bhikkhu mā ca pāmado 
mā te kāmaguṇe bhamassu cittaṃ, 
mā lohaguḷaṃ gilī pamatto, 
mā kandī ‘dukkham idan' ti ḍayhamāno. 

372 n' atthi jhānaṃ apaññassa paññā n' atthi ajhāyato 
yamhi jhānañ ca paññā ca sa ve nibbānasantike. 

373 suññāgāraṃ paviṭṭhassa santacittassa bhikkhuno 
amānusī ratī hoti sammā dhammaṃ vipassato. 

374 yato yato sammasati khandhānaṃ udayavyayaṃ 
labhatī pītipāmojjaṃ amataṃ taṃ vijānataṃ. 

375 tatrāyam ādi bhavati idha paññassa bhikkhuno: 
indriyaguttī santuṭṭhī pātimokkhe ca saṃvaro, 
mitte bhajassu kalyāṇe suddhājīve atandite. 

376 paṭisanthāravutt' assa ācārakusalo siyā, 
tato pāmojjabahulo dukkhass' antaṃ karissati. 

377 vassikā viya pupphāni maddavāni pamuñcati 
evaṃ rāgañ ca dosañ ca vippamuñcetha bhikkhavo. 

378 santakāyo santavāco santavā susamāhito 
vantalokāmiso bhikkhu upasanto ti vuccati. 

379 attanā coday' attānaṃ paṭimāse attam attanā, 
so attagutto satimā sukhaṃ bhikkhu vihāhisi. 

380 attā hi attano nātho attā hi attano gati, 
tasmā saññāmay' attānaṃ assaṃ bhadraṃ va vāṇijo. 

381 pāmojjabahulo bhikkhu pasanno Buddhasāsane 
adhigacche padaṃ santaṃ saṃkhārūpasamaṃ sukhaṃ. 

382 yo have daharo bhikkhu yuñjate Buddhasāsane 
so 'maṃ lokaṃ pabhāseti abbhā mutto va candimā. 

Bhikkhuvaggo pañcavīsatimo


26. Brāhmaṇavagga

383 chinda sotaṃ parakkamma, kāme panuda brāhmaṇa, 
saṃkhārānaṃ khayaṃ ñatvā akataññū si brāhmaṇa. 

384 yadā dvayesu dhammesu pāragū hoti brāhmaṇo 
ath' assa sabbe saṃyogā atthaṃ gacchanti jānato. 

385 yassa pāraṃ apāraṃ vā pārāpāraṃ na vijjati 
vītaddaraṃ visaññuttaṃ tam ahaṃ brūmi brāhmaṇaṃ. 

386 jhāyiṃ virajam āsīnaṃ katakiccaṃ anāsavaṃ 
uttamatthaṃ anuppattaṃ tam ahaṃ brūmi brāhmaṇaṃ. 

387 divā tapati ādicco, rattiṃ ābhāti candimā, 
sannaddho khattyo tapati, jhāyī tapati brāhmaṇo, 
atha sabbam ahorattiṃ Buddho tapati tejasā. 

388 bāhitapāpo ti brāhmaṇo 
samacaryā samaṇo ti vuccati. 
pabbājayam attano malaṃ 
tasmā pabbajito ti vuccati. 

389 na brāhmaṇassa hareyya 
nāssa muñcetha brāhmaṇo, 
dhī brāhmaṇassa hantāraṃ, 
tato dhī y' assa muñcati. 

390 na brāhmaṇass' etad akiñci seyyo 
yadā nisedho manaso piyehi, 
yato yato hiṃsamano nivattati 
tato tato sammati-m-eva dukkhaṃ. 

391 yassa kāyena vācāya manasā n' atthi dukkataṃ 
saṃvutaṃ tīhi ṭhānehi tam ahaṃ brūmi brāhmaṇaṃ. 

392 yamhā dhammaṃ vijāneyya 
sammāsambuddhadesitaṃ 
sakkaccaṃ taṃ namasseyya 
aggihuttaṃ va brāhmaṇo. 

393 na jaṭāhi na gottena 
na jaccā hoti brāhmaṇo, 
yamhi saccañ ca dhammo ca 
so sukhī so ca brāhmaṇo. 

394 kin te jaṭāhi dummedha, kin te ajinasāṭiyā, 
abbhantaran te gahanaṃ, bāhiraṃ parimajjasi. 

395 paṃsukūladharaṃ jantuṃ 
kisaṃ dhamanisanthataṃ 
ekaṃ vanasmiṃ jhāyantaṃ 
tam ahaṃ brūmi brāhmaṇaṃ. 

396 na cāhaṃ brāhmaṇaṃ brūmi 
yonijaṃ mattisambhavaṃ 
bhovādi nāma so hoti 
sa ve hoti sakiñcano, 
akiñcanaṃ anādānaṃ 
tam ahaṃ brūmi brāhmaṇaṃ. 

397 sabbasaṃyojanaṃ chetvā yo ve na paritassati 
saṅgātigaṃ visaṃyuttaṃ tam ahaṃ brūmi brāhmaṇam. 

398 chetvā nandhiṃ varattañ ca 
sandānaṃ sahanukkamaṃ 
ukkhittapaḷighaṃ buddhaṃ 
tam ahaṃ brūmi brāhmaṇaṃ. 

399 akkosaṃ vadhabandhañ ca aduṭṭho yo titikkhati 
khantībalaṃ balānīkaṃ tam ahaṃ brūmi brāhmaṇaṃ. 

400 akkodhanaṃ vatavantaṃ sīlavantaṃ anussutaṃ 
dantaṃ antimasārīraṃ tam ahaṃ brūmi brāhmaṇaṃ. 

401 vāri pokkharapatte va āragge-r-iva sāsapo 
yo na lippati kāmesu tam ahaṃ brūmi brāhmaṇaṃ 

402 yo dukkhassa pajānāti 
idh' eva khayam attano 
pannabhāraṃ visaññuttaṃ 
tam ahaṃ brūmi brāhmaṇaṃ. 

403 gambhīrapaññaṃ medhāviṃ 
maggāmaggassa kovidaṃ 
uttamatthaṃ anuppattaṃ 
tam ahaṃ brūmi brāhmaṇaṃ. 

404 asaṃsaṭṭhaṃ gahaṭṭhehi anāgārehi c' ūbhayaṃ 
anokasāriṃ appicchaṃ tam - 
 
405 nidhāya daṇḍaṃ bhūtesu tasesu thāvaresu ca 
yo na hanti na ghāteti tam - 

406 aviruddhaṃ viruddhesu attadaṇḍesu nibbutaṃ 
sādānesu anādānaṃ tam - 

407 yassa rāgo ca doso ca māno makkho ca pātito 
sāsapo-r-iva āraggā tam - 

408 akakkasaṃ viññāpaniṃ giraṃ saccaṃ udīraye 
yāya nābhisaje kañci tam - 

409 yo 'dha dīghaṃ va rassaṃ vā aṇuṃthūlaṃ subhāsubhaṃ 
loke adinnaṃ nādiyate tam - 

410 āsā yassa na vijjanti asmiṃ loke paramhi ca 
nirāsayaṃ visaṃyuttaṃ tam - 

411 yassālayā na vijjanti aññāya akathaṃkathī 
amatogadhaṃ anuppattaṃ tam - 

412 yo 'dha puññañ ca pāpañ ca ubho saṅgaṃ upaccagā 
asokaṃ virajaṃ suddhaṃ tam - 

413 candaṃ va vimalaṃ suddhaṃ vippasannam anāvilaṃ 
nandībhavaparikkhīṇaṃ tam - 

414 yo' maṃ palipathaṃ duggaṃ saṃsāraṃ moham accagā 
tiṇṇo pāragato jhāyī anejo akathaṃkathī 
anupādāya nibbuto tam - 

415 yo 'dha kāme pahatvāna anāgāro paribbaje 
kāmābhavaparikkhīṇaṃ tam - 

416 yo 'dha taṇhaṃ pahatvāna anāgāro paribbaje 
taṇhābhavaparikkhīṇaṃ tam - 

417 hitvā mānusakaṃ yogaṃ dibbaṃ yogaṃ upaccagā 
sabbayogavisaṃyuttaṃ tam - 

418 hitvā ratiñ carātiñ ca sītibhūtaṃ nirūpadhiṃ 
sabbalokābhibhuṃ vīraṃ tam - 

419 cutiṃ yo vedi sattānaṃ upapattiñ ca sabbaso 
asattaṃ sugataṃ buddhaṃ tam - 

420 yassa gatiṃ na jānanti devā gandhabbamānusā 
khīṇāsavaṃ arahantaṃ tam - 

421 yassa pure ca pacchā ca majjhe ca n' atthi kiñcanaṃ 
akiñcanaṃ anādānaṃ tam - 

422 usabhaṃ pavaraṃ vīraṃ mahesiṃ vijitāvinaṃ 
anejaṃ nhātakaṃ buddhaṃ tam - 

423 pubbenivāsaṃ yo vedi saggāpāyañ ca passati 
atho jātikkhayaṃ patto abhiññāvosito muni 
sabbavositavosānaṃ tam - 

Brāhmaṇavaggo chabbīsatimo

*1 yamakaṃ appamādaṃ cittaṃ 
pupphaṃ bālena paṇḍitaṃ 
arahantaṃ sahassena 
pāpaṃ daṇḍena, te dasa. 

*2 jarā attā ca loko ca buddhaṃ sukhaṃ piyena ca 
kodhaṃ malañ ca dhammaṭṭhaṃ maggavaggena vīsati. 

*3 pakiṇṇaṃ nirayaṃ nāgo 
taṇhaṃ bhikkhu ca brāhmaṇo, 
ete chabbīsatī vaggā 
desitādiccabandhunā. 


Dhammapadaṃ niṭṭhitaṃ
